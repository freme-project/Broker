

Eerst even de feiten, dat is nog zo handig. Op woensdag 19 augustus, zo rond tien over twaalf, keurt het Duitse parlement het derde hulppakket voor Griekenland goed. In de blauwe zetels van de Bondsdag in Berlijn zitten 585 parlementsleden. 454 van hen stemmen voor, 113 tegen en de overige 18 onthouden zich. Bij de tegenstemmers zitten 63 christendemocraten, partijgenoten van bondskanselier Merkel. Drie CDU’ers durven blijkbaar niet tegenstemmen, maar zijn nog net moedig genoeg om zich te onthouden. Een maand geleden waren er bij de CDU en de Beierse zusterpartij CSU, bij een soortgelijke stemming over Griekenland, 60 neen-stemmen en vijf onthoudingen.

Britten

Je kan moeilijk beweren dat de Duitse christendemocratische parlementsleden sinds de stemming in juli fundamenteel van mening zijn veranderd. Dat belet de Angelsaksische pers niet om te spreken van een opstand in de partij van Merkel. Zoals gewoonlijk loopt The Times met het vaandel voorop: “German MPs rebel over third Greek bailout”. Waarna Reuters natuurlijk niet kan achterblijven: “German lawmakers back Greek bailout despite record rebellion”. Het Britse persagentschap moet wel toegeven dat… ” conservative lawmakers rebelled in far fewer numbers than some in the party had predicted.” Dat “some in the party” mag overigens best vervangen worden door “some English media”.

Als het over Duitsland in het algemeen gaat of over Merkel in het bijzonder, schieten Engelse media meestal in een kramp en beginnen ze onzin uit te kramen. Dat zou nog niet zo erg zijn als die onzin beperkt bleef tot Groot-Brittannië, waar veel mensen denken dat de Tweede Wereldoorlog nog niet voorbij is en hun koningin nog regeert over een wereldrijk, waar de zon nooit ondergaat. Erger is dat die onzin via de Angelsaksische persbureau’s wereldwijd verspreid wordt en zo ook in onze eigen media terecht komt.

Amerikanen

The New York Times bleef vorige woensdag voor een keer bij de feiten. De krant merkt wel fijntjes op dat er zelfs voor een vakantieperiode veel afwezigen waren en dat veel CDU’ers de stemming vermeden hebben door in hun strandstoel te blijven liggen. De NYT kon het ook niet laten om nog even na te trappen naar minister van financiën Schäuble, …”who last month publicly questioned whether Greece should stay in the 19-member eurozone”.

In juridische termen noemt men zo iets valsheid in geschrifte. Schäuble heeft nooit voorgesteld om de Grieken uit de Eurozone te smijten. In een zomerinterview op de openbare omroep ZDF begin deze week heeft hij het nog eens herhaald. Schäuble pleitte voor een time-out voor Griekenland, een tijdelijke uitstap uit de Euro. De verdragsteksten rond de Europese munt verbieden namelijk een schuldverlichting via het kwijtschelden van schulden, zoals het IMF blijkbaar wil. Een tijdelijke exit van de Grieken zou zo’n Schuldenschnitt wel mogelijk hebben gemaakt en zou dus in het belang van de Grieken zijn geweest, zegt Schäuble.

En Duitsland wint (?)

In plaats van deze verklaring ook maar een halve seconde te overwegen haalden de Angelsaksische media hun gebruikelijke variant op “en op het einde winnen de Duitsers” uit de kast: “in the end, blame it on the Germans”. Het was aandoenlijk en roerend om te zien hoe ronduit kapitalistische media, zoals The Financial Times zich in bochten wrongen om de communistische regering in Athene te verdedigen. Hordes Amerikaanse Nobelprijswinnaars economie struikelden over elkaar om de wrede en ongenadige Duitsers aan de schandpaal te nagelen. Met alle sympathie voor de immer frisse premier Tsipras en zijn intussen gedefenestreerde minister van financiën Yanis “Easy Rider” Varoufakis, ze hebben er de eerste zes maanden van dit jaar wel een potje van gemaakt.
Geen opstand

Bondskanselier Angela Merkel bleef bij al dat mediageweld opvallend kalm. Merkel kent haar pappenheimers intussen wel. Zestig partijleden, die plaatsvervangend stoom afblazen voor honderdduizenden Duitse kiezers, die het ook niet zo begrepen hebben op de Grieken, het is al bij al een koopje. De afgelopen weken zijn ook de meest tegenstrijdige verhalen de wereld ingestuurd over de relatie tussen Merkel en Schäuble. De twee zouden het in het ene geval grondig oneens zijn over de houding tegenover Athene, in het andere geval zouden Merkel en Schäuble een handig een-tweetje spelen, waarbij de minister zich voor de galerij onverzoenlijk toont, om de bondskanselier toe te laten haar zachte kant te laten zien.

Merkel weet ook dat er geen opstand broedt in haar partij, bij gebrek aan opstandelingen. De afgelopen tien jaar heeft ze elke tegenstand binnen haar CDU handig weggeschoffeld. Bij de Duitse christendemocraten komt die tegenstand traditioneel vanuit de deelstaten, van de sterke deelstaatpremiers. Maar elke minister-president van de CDU, die zijn kop boven het maaiveld durfde uitsteken, is deskundig kaltgestellt. Het is niet onmiddellijk zichtbaar, maar op regionaal niveau is de situatie van de CDU vrij dramatisch.

Waar de partij van Merkel vroeger een minister-president had in de meerderheid van de 16 Duitse deelstaten is dat nu gezonken tot een schamele vier stuks. Hebt u ooit gehoord van Stanislaw Tillich, Reiner Haseloff of Annegret Kramp-Karrenbauer? Federale coalitiepartner SPD, die nationaal niet boven een kwart van de stemmen uitkomt, levert de regeringsleider in niet minder dan negen deelstaten, zelfs de Groenen en Die Linke hebben een deelstaatpremier. Gelukkig voor de christendemocraten is er in Beieren nog Horst Seehofer, de plaatsvervanger van God op aarde.

Mandaat verlengen?

Daar staat tegenover dat Merkel met stip de populairste politicus van Duitsland blijft, enkel bondspresident Joachim Gauck is even graag gezien, maar heeft geen enkele politieke macht. Op plaats twee staat, niet geheel onverwacht, Wolfgang Schäuble. De christendemocratische partijen CDU en CSU halen in de peilingen onveranderd 42 procent van de stemmen, dat is nog iets meer dan bij de verkiezingen in 2013. Merkel heeft nog niet bekend gemaakt of ze in 2017 opnieuw kandidaat is om de regering te leiden. Maar iedereen gaat ervan uit dat het wel zal doen, ook al omdat er binnen haar partij geen andere kandidaat klaar staat.

Bij coalitiepartner SPD deed een paar weken geleden het grapje de ronde dat ze Merkel meteen ook maar voorzitter van de sociaaldemocraten moesten maken, tegen de populariteit van Mutti konden ze toch niet op. Binnen de SPD is er dan ook niemand kandidaat om het over twee jaar op te nemen tegen Merkel. Iedereen weet dat het politieke zelfmoord is.

Als Merkel in 2017 opnieuw kandidaat-bondskanselier wordt, dan heeft ze al twaalf jaar als regeringsleider op de teller staan. Het record van Konrad Adenauer en Helmut Kohl (14 jaar) komt dan al in zicht. Mogen we Frau Merkel er vriendelijk en voorzichtig aan herinneren dat de laatste regeringsjaren van zowel Adenauer als Kohl een politieke en economische ramp voor Duitsland waren?
